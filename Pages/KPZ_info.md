# KPZ Táborka

**O co se jedná?**

KPZ = _Komunitou Podporované Zemědělství_. KPZ fungují zpravidla tak, že se skupina lidí (komunita) dohodne s farmářem, od něhož odebírají zeleninu napřímo, bez dalších zprostředkovatelů. U nás je to komunita kolem Táborky. Můžete se také podívat na [oficiální stránky](https://kpzinfo.cz) či [video](https://www.youtube.com/watch?v=49n-K909W9E).

**Kdo je náš farmář?**

Pan Králíček, který KPZ provozuje již řadu let a má s nimi bohaté zkušenosti. Více o něm [zde](http://www.kralickovabiozelenina.cz/kontakt).

**Co bude v nabídce?**

Momentálně pouze zelenina v biokvalitě. V případě zájmu bude možné přiobjednat nad rámec standardních závozů i bio vejce, sýry a ovoce.

**Je možné si zeleninu vybrat?**

Není. Zelenina bude přivezena tak, jak se zrovna urodí. Máte tak zaručeno, že bude vždy čerstvá, lokální a v bio kvalitě! 🥦

**Jak to celé probíhá?**

Zelenina se odebírá **_1x za 14 dní_** v Táborce a to v **_pondělí od 18:00 do 20:00._** Každý odběr je přidělená služba, která se skládá z min. 2 lidí. Služba přijde na místo o trochu dříve a převezme zeleninu od pana Králíčka, který sdělí informace o tom, jak má vypadat jeden příděl (např. 1ks brokolice, hrách 0,5kg, bylinky, cibule svazek, salát 2ks, brambory 2kg... Na místě bude k dispozici váha. Všichni ostatní členové KPZ mohou kdykoliv v tento čas přijít a převzít si svůj podíl. Služba zůstane na místě do konce odběru, zajistí úklid odběrného místa a zamkne Táborku. ![](KPZ_pic1.jfif)

**Kolik to stojí?**

**_8000,- Kč za celou sezonu_**, v které je 16 odběrů (tedy 500,- Kč za jednu bedýnku). Platí se ve dvou splátkách, 4000,- na začátku a dalších 4000,- v půlce sezony.

K tomu si Táborka připočítá 100,- Kč za organizaci a administrativu, tj. dohromady **_8100,- Kč._**

**Jak dlouho trvá sezona?**

Cca od půlky května do začátku prosince.

**Co bude v bedýnce?**

Vždy je to mix zeleniny dle ročního období. Na jaře bude obsah bedýnky menší, naopak v létě a na podzim bude větší, s tím, jak se bude zvětšovat úroda. Příklad bedýnky v srpnu: brambory 2kg, rajče 1,5kg, dýně hokaido, česnek 2ks, paprika 0,7kg, cuketa 2ks, patison 2ks, mangold svazek, bylinky, cibulka 1kg, řepa červ. 1kg, fazolky 0,5kg.

Je také nutné počítat s tím, že biozelenina může mít různou výnosnost. Některý rok je hodně rajčat, některý rok se jich urodí málo. KPZ je také o sdílení rizika úrody v biozemědělství.

![](KPZ_pic2.jfif)

**Jaké mám práva a možnosti jako člen KPZ?**

Krom možnosti odebírat skvělou biozeleninu bychom rádi posilovali komunitní duch Táborky 💪. Budeme rádi, když se členové KPZ budou navzájem znát a třeba společně sdílet tipy na recepty. KPZ bude mít i vlastní FB a Whatsapp kanál, který bude sloužit k snadnější komunikaci. Vítáme i jakékoliv další nápady členů, např. uspořádání sousedského dlabání dýni, společná večeře ze zbylé zeleniny…. V případě zájmu je také možné navštívit přímo i farmu pana Králíčka - obzvláště pro děti může být lákavé vidět farmu “naživo”!

Každý člen má pak povinnost minimálně 1x za sezonu působit jako služba. Služba má na starost zejména hladký průběh předání zeleniny v den odběru a dále zpracování nevyzvednutých přídělů. Zelenina by nikdy neměla zůstat v Táborce tak, aby se zkazila.

**Co když si zrovna nemůžu zeleninu převzít?**

Ideální je, když dáte vědět vaším kamarádům, sousedům apod., a ti si vaši zeleninu převezmou místo vás. Pokud nikdo nemůže, nabídněte alespoň zeleninu do skupiny ostatním členům.

**Vím vše, chci se přidat!**

Stačí se [registrovat](https://forms.gle/oTo25KnvjsUN8kZq6) a zaplatit první splátku nejpozději do 24.dubna.

**Koordinátor:** 

Tereza Vrlík, 725 5I5 4OO, <t.e.hronova (na) gmail.co_m>
